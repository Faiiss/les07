# Game of the month review
## Mortal kombat X

![](https://gmedia.playstation.com/is/image/SIEPDC/ps-plus-october-games-2-column-image-01-ps4-en-22september21?$1600px$)

#### Bewijs dat je de beste vechter bent in Mortal Kombat X, een filmisch hoofdstuk van de franchise waarin spelers kunnen kiezen uit meerdere variaties van hetzelfde personage, zodat je een grote verscheidenheid aan vechtstijlen en brute aanvallen hebt om je tegenstander te verpletteren.

## Nieuwe generatie
### In de nieuwe game staan alle oudgedienden weer centraal. Dat wil zeggen dat de strijders van Earthrealm opnieuw de strijd aangaan met die van Netherrealm en dat de volgelingen van Raiden dus opnieuw belaagd worden door die van Shinnok. Tot zover niets nieuws. Toch is er wel degelijk vernieuwing; het verhaal heeft een verjongingskuur ondergaan. Letterlijk, want in de game is een prominente rol weggelegd voor een nieuwe generatie. Naast bekende namen als Sub-Zero, Quan Shi en Mileena ga je nu op avontuur met een kwartet nieuwelingen, bestaande uit Cassie, de dochter van Sonya Blade en Johnny Cage, Jacqui, de dochter van Jax, Takeda, de zoon van Kenshi Takahashi en Kung Jin, het neefje van Kung Lao.

### Het verhaal dat door de campagne is verweven, bestaat uit een snelle opeenvolging van verwikkelingen, met zo hier en daar een flashback. Het resultaat van de verwikkelingen is steeds dat een aantal vechters uit het ene kamp geconfronteerd worden met een groepje uit het andere. Het gevolg daarvan is steevast dat je het met één vechter opneemt tegen een korte serie vechters uit het andere kamp. Het verhaal is goed, als je in je achterhoofd houdt dat het hier een fighting game betreft en niet de nieuwe Mass Effect. Zo goed als in de vorige editie is het niet, maar dat was dan ook een mooie samenvatting van en variatie op de eerste drie games uit de serie. Nu zijn we twintig jaar verder en krijgt de jeugd dus een kans. Dat is ook meteen het zwakste onderdeel van het geheel, want juist de vier jongelingen komen niet echt uit de verf. Ze missen achtergrond, waardoor met name de dialogen niet erg sterk zijn.

## X-Ray Moves en Fatalities
### Wat gameplay betreft is er minder vernieuwing. Dat is misschien maar goed ook. Boon en consorten hebben door de jaren heen een systeem ontwikkeld dat op een prettige manier afwijkt van wat je gewend bent uit concurrerende series, en dat systeem van Boon functioneert erg goed. Het mooie aan Mortal Kombat is dat het leuk is op elk niveau. Als je geen ervaring hebt met het genre of de serie, kun je toch al heel snel aanvallen en blokkeren, en liggen de eerste combo's niet ver weg. Voor ervaren Kombattanten zijn er de super meter, de bijbehorende X-Ray Moves en uiteraard vertrouwde ingrediënten zoals Fatalities. Bovendien kun je weer gebruikmaken van voorwerpen in de omgeving.

### Is er aan de gameplay dan helemaal niets veranderd? Jawel, maar dat is minimaal. Het voornaamste; als je nu een vechter selecteert, krijg je drie varianten voorgeschoteld waaruit je dient te kiezen. Zo kun je bij Erron Black kiezen uit Marksman, Gunslinger en Outlaw, waarbij de eerste je een Long Rifle geeft, de tweede je handig maakt met twee revolvers en de derde je een Tarkatan Arm Blade geeft. In veel gevallen is er keuze uit een meer aanvallende of verdedigende stijl, met bijvoorbeeld de keuze uit een extra wapen of juist een schild. Het goede aan deze nieuwe opzet is dat je per personage geen overdaad aan special moves uit je hoofd hoeft te leren. Verder zijn de Brutalities terug van weggeweest. Nu in een eenvoudiger te bedienen variant. Het maakt de gameplay van Mortal Kombat X er niet wezenlijk anders op.

![](https://tweakers.net/i/uvKuTXS-3B4rgtLTmUlZpkefFb4=/656x/filters:fill(white)/i/2000607537.jpeg?f=imagenormal)

## Factions
### Verder probeert NetherRealm online spelen te promoten via Factions. Voor je aan de game begint, kies je één van de vijf Factions waarin de vechters uit de game zijn ingedeeld. Denk aan de soldaten van de Special Forces en de monniken van de White Lotus. Alles wat je in de game presteert, levert je punten op voor je factie en aan het einde van de week worden wereldwijd de punten van de vijf facties opgeteld. De winnende factie krijgt een minimale bonus. Dat laatste is precies het probleem; de beloning is zo minimaal dat Factions eigenlijk nauwelijks interessant zijn.

### Ondanks dat staat de kern van de game als een huis. Als je geen literair hoogstandje verwacht, is de campagne een prima manier om de verschillende personages in de game te leren kennen, en dat is misschien ook de belangrijkste functie. Het is ook dit aspect waarin de serie altijd goed is geweest. De campagne is de opmaat tot het echte werk; tegen menselijke opponenten spelen. Juist daarbij blijkt dat het vechtsysteem van Mortal Kombat vertrouwd en goed is. Er is weinig vernieuwing en dat is in dit geval maar goed ook. Offline en online verloopt een potje knokken heerlijk snel en soepel, en zoals gezegd: het vechtsysteem is voor zowel beginnende als gevorderde vechters zeer bevredigend.

## The Krypt en Living Towers
### Toch zijn er ook mindere kanten aan de game. Zo is The Krypt terug, een gezellig hoekje van de game waarin je solo over een nachtelijk kerkhof wandelt. Bij elk graf wacht je een verrassing, al dien je meestal iets van je zuur verdiende Koins te besteden voor je de verrassing te zien krijgt. Die verrassing kan ook een complete dungeon zijn, waarin je af en toe nog belaagd wordt ook. Je wilt The Krypt verkennen omdat je er opties vrij kunt spelen. Het gaat daarbij vooral om Fatalities voor de 24 speelbare personages, maar ook om kledingvariaties voor diezelfde personages. Tot zover geen probleem. Alleen krijg je voor je Koins ook vaak een stuk artwork voorgeschoteld, en dat is niet alleen zonde van de Koins maar ook zonde van je tijd. The Krypt is daarmee op zijn best een wat saaie mini-game, die voor de fanatieke speler echter net te belangrijk is om links te laten liggen.

### Dat geldt ook voor de Towers-spelvorm, die overgenomen is uit de game uit 2011. De spelvorm heet nu Living Towers, maar is grotendeels hetzelfde; je kiest een vechter en een tegenstander om een potje mee te knokken, waarbij het interessant wordt door de Modifiers die de voorwaarden bepalen waaronder gespeeld wordt. De spelvorm heet nu Living Towers, omdat juist die Modifiers door NetherRealm online bepaald worden. Ze kunnen desnoods per uur wisselen. Leuk, maar eigenlijk heeft juist dat weinig meerwaarde. NetherRealm had de Modifiers ook random offline kunnen laten wisselen, met hetzelfde effect.

### Tot slot zijn we niet onder de indruk van het uiterlijk van de game. Ja, het is overduidelijk beter dan van de voorganger. Dankzij de nieuwe generatie consoles kan er veel meer detail in beeld gebracht worden en dat is goed te zien. We hadden echter meer verwacht. NetherRealm maakt opnieuw gebruik van Unreal Engine 3 en de game maakt duidelijk dat die zijn langste tijd heeft gehad. Met name aan de gezichten van personages als Sonya Blade en dochter Cassie is te zien dat andere games op dat vlak beter presteren, al zien de gezichten van exotischer types als Kotal Kahn en D'Vorah er beter uit. Voor alle gezichten geldt dat ze wat uitdrukkingsloos zijn. De bewegingen van de vechters zijn bovendien wat houterig, vooral tijdens de gevechten. Ook daar is de leeftijd van de engine aan af te zien.

![](https://tweakers.net/i/EE5SsII4kpiYqX3ohkWnDyUG0Ik=/656x/filters:fill(white)/i/2000607534.jpeg?f=imagenormal)

## Extra betalen is beter
### Er is nog een laatste punt waar we minder blij mee zijn. Uitgever Warner Bros. verkoopt downloadable content voor de game. Op zich is dat prima. Door wat geld neer te leggen, hoef je bijvoorbeeld niets meer vrij te spelen. Daarmee wordt het spelen van de campagne overbodig. Hinderlijk is dat er Easy Fatalities te koop zijn. Dat zijn de bekende Fatalities, maar dan makkelijk uit te voeren. Je hoeft minder handelingen uit te voeren voor een Easy Fatality. Wie wat extra geld neerlegt voor de dlc heeft het dus aanwijsbaar makkelijker in de game, en dat idee staat ons tegen.

![](https://tweakers.net/i/b1fflFUOLuW8tl8l3jiemVhyc6o=/656x/filters:fill(white)/i/2000607533.jpeg?f=imagenormal)

## Conclusie
### Eigenlijk is Mortal Kombat X een lekker solide editie. NetherRealm heeft het vechtsysteem zo'n beetje geperfectioneerd. Het is eenvoudig op te pikken en tegelijk voldoende uitgebreid om ervaren vechters tevreden te houden. Bovendien biedt NetherRealm als altijd veel voor de minder competitief ingestelde spelers. Waar fighting games doorgaans pas leuk worden als je het tegen andere spelers opneemt, is er hier een uitgebreide campagne, met de wat saaie Krypt en dito Living Towers als bonus. Al met al is er solo genoeg te beleven in Mortal Kombat X, en op die manier heb je bovendien een prima voorbereiding op potjes tegen menselijke tegenstanders. Die kant van de game; het al dan niet online knokken tegen anderen, is bovendien zoals vanouds goed.

### Daar staat echter tegenover dat niet alle onderdelen van de game even geslaagd zijn. Zoals gezegd is The Krypt wat saai en de online component van de Living Towers voegt weinig toe. Bovendien hadden we van een game voor de huidige generatie consoles meer grafisch detail verwacht dan we nu krijgen. Tot slot zijn er de Easy Fatalities die spelers alleen kunnen bemachtigen als ze extra geld neerleggen. Dat neemt echter niet weg dat Mortal Kombat X een zeer solide basis heeft die heerlijk speelt. Kortom; goed en gedegen, maar weinig verrassend.

# Eind cijfer

<img src="https://tweakers.net/images/shield/80.svg" alt="drawing" style="width:200px;"/>
